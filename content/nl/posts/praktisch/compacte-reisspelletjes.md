
+++
date = '2026-01-17T11:48:48+02:00'
draft = false
title = 'De leukste spelletjes voor op reis: compacte kaart- en dobbelspellen'
headerimage = '/images/algemeen/clever.jpg'
tags = ['Vermaak', 'Bagage']
categories = ['praktische-tips']
+++

Op reis of vakantie willen we niet altijd op pad. Soms is het fijn om even niets te doen: bijkomen, alles laten bezinken. Maar zonder de vertrouwdheid van thuis om je heen kan stilzitten op reis ongemakkelijk voelen; het ontbreekt je aan die kleine zekerheden en afleiding, waardoor verveling en onrust sneller toeslaan. Thuis hebben we een kast vol spellen, dus nemen we er onderweg ook graag een paar mee. Perfect als rustige bezigheid, om samen tijd door te brengen, tijdens een lange vlucht of gewoon om iets vertrouwds te doen in een vreemde omgeving.

Bordspellen zoals Carcassonne, Ticket to Ride of Pandemic vinden we leuk, maar meestal duren ze ons te lang en zijn ze onhandig om mee te nemen. Een grote doos in je backpack proppen en die wekenlang zelf meesjouwen of zien in te passen binnen de beperkte handbagageruimte in het vliegtuig is gewoon niet praktisch. En daarbij zijn bordspellen met z’n tweeën vaak toch minder spannend. Zelfs de ‘reisvarianten’ of kaartspellen van bekende bordspellen vinden we meestal niet leuk genoeg.

Ga jij met de auto op vakantie en heb je wél de ruimte? Neem gerust je favoriete bordspellen mee! Je kunt ook de losse onderdelen van meerdere spellen in zakjes doen en samen in één doos bewaren. Voor ons, veelal reizend met rugzak en beperkte ruimte, is dat geen optie. Gelukkig zijn kaart- en dobbelspellen onze favoriet. Compact, lichtgewicht en ideaal voor op reis.

Hieronder delen we onze favoriete spelletjes om mee te nemen op vakantie! Ze zijn allemaal geschikt om met z’n tweeën te spelen, sommige ook alleen of juist met een grotere groep.

## Kaartspellen
{{< gallery class="content-gallery" >}}
  {{< img src="/images/algemeen/spelkaarten.jpg">}}
{{< /gallery >}}
### Speelkaarten
**Leeftijd:** 6+ jaar --
**Aantal Spelers:** 1-10 spelers --
**Spelduur:** 5-60 minuten

De meest voor de hand liggende optie: een pak speelkaarten. Met 52 kaarten in een klein doosje kun je tientallen spellen spelen, van Pesten tot Hartenjagen. Reis je alleen, of heeft je partner even geen zin? Dan speel je gewoon een potje patience.

{{< gallery class="content-gallery" >}}
  {{< img src="/images/algemeen/skipbo.jpg">}}
{{< /gallery >}}
### Skip-Bo
**Leeftijd:** 7+ jaar --
**Aantal Spelers:** 2-6 spelers --
**Spelduur:** 30 minuten

Een spel met 'Bo' in de naam moet natuurlijk wel goed zijn. Skip-Bo is een spannend kaartspel waarbij elke speler een eigen stapel kaarten heeft die zo snel mogelijk moet worden weggespeeld. Je bouwt samen in het midden oplopende rijen van 1 tot en met 12. Het lijkt simpel, maar door de interactie en blokkades van andere spelers wordt het verrassend tactisch.

{{< gallery class="content-gallery" >}}
  {{< img src="/images/algemeen/dobble.jpg">}}
{{< /gallery >}}
### Dobble
**Leeftijd:** 6+ jaar --
**Aantal Spelers:** 2-8 spelers --
**Spelduur:** 15 minuten

Dobble bestaat uit ronde kaarten met telkens een set symbolen erop. Tussen twee willekeurige kaarten zit altijd precies één symbool dat overeenkomt en het is aan jou om die als eerste te vinden! Er zijn meerdere spelvarianten: je kunt stapels winnen, kaarten wegspelen of juist verzamelen. Het is een snel spel en erg leuk voor de detailgerichte mensen onder ons.

{{< gallery class="content-gallery" >}}
  {{< img src="/images/algemeen/beverbende.jpg">}}
{{< /gallery >}}
### Beverbende
**Leeftijd:** 6+ jaar --
**Aantal Spelers:** 2-6 spelers --
**Spelduur:** 20 minuten

In Beverbende draait het om geheugen en tactiek. Je krijgt vier kaarten die je deels mag bekijken en daarna gedekt voor je moet neerleggen. Tijdens het spel probeer je door ruilen, trekken en onthouden je strafpunten zo laag mogelijk te houden. Het spel is makkelijk te leren en vaak hilarisch, omdat je denkt dat je slim bezig bent, tot blijkt dat je geheugen je in de steek liet.

### Rainbow
**Leeftijd:** 7+ jaar --
**Aantal Spelers:** 2 spelers --
**Spelduur:** 10-15 minuten

Rainbow is speciaal voor twee spelers. Je legt om de beurt kaarten neer en probeert een regenboog te voltooien van zes verschillende kleuren. De twist: kaarten hebben aan beide kanten een kleur en je ziet er zelf maar één. Leg je een kleur die er al ligt, dan wint je tegenstander direct. Daardoor is elk potje kort maar spannend, ideaal om even tussendoor te spelen.

### Flux
**Leeftijd:** 8+ jaar --
**Aantal Spelers:** 2-6 spelers --
**Spelduur:** 20 minuten

Fluxx begint met een paar simpele regels: pak een kaart, speel een kaart. Maar elke beurt kan iemand een nieuwe regel toevoegen, een doel veranderen of het spel volledig omgooien. Wie als eerste het huidige doel van het spel bereikt, heeft gewonnen. Soms is dat in drie beurten, soms duurt het veel langer. Het is chaotisch, grappig en geen enkel potje verloopt hetzelfde.

## Dobbelspellen
{{< gallery class="content-gallery" >}}
  {{< img src="/images/algemeen/clever.jpg">}}
{{< /gallery >}}
### Clever
**Leeftijd:** 8+ jaar --
**Aantal Spelers:** 1-4 spelers --
**Spelduur:** 30 minuten

Bij Clever gooi je zes dobbelstenen met verschillende kleuren. Elke kleur hoort bij een eigen scoreveld met andere regels. Door dobbelstenen slim te combineren bouw je kettingreacties op en scoor je extra veel punten. Het is puzzelen, plannen en geluk in één. En ook ideaal in je eentje, want dan kun je steeds proberen je highscore te verbeteren.

### Qwixx
**Leeftijd:** 8+ jaar --
**Aantal Spelers:** 2-5 spelers --
**Spelduur:** 15 minuten

Een snel dobbelspel waarbij je rijen cijfers van links naar rechts moet afkruisen. Elke worp geldt voor alle spelers: er is dus bijna geen wachttijd. Hoe verder je komt in een rij, hoe meer punten je scoort, maar ook hoe groter het risico dat je vastloopt. Qwixx is snel uitgelegd, makkelijk mee te nemen en perfect voor tussendoor.

### Yahtzee
**Leeftijd:** 6+ jaar --
**Aantal Spelers:** 2-5 spelers --
**Spelduur:** 30 minuten

Een klassieker die bijna iedereen wel kent. Je gooit met vijf dobbelstenen en hebt per beurt drie pogingen om een zo goed mogelijke combinatie te maken, zoals een full house of straat. Elke categorie mag maar één keer gebruikt worden, dus een goede strategie is belangrijk. Compact, veelzijdig en eindeloos herspeelbaar. Eigenlijk heeft Yahtzee geen maximum aantal spelers, maar met meer dan vijf spelers wordt het al snel saai door de lange wachttijden.

### Lamineer het scorevel of download de app
{{< gallery class="content-gallery" >}}
  {{< img src="/images/algemeen/reisspelletje.jpg">}}
{{< /gallery >}}

Onze gouden tip: neem niet alle scoreblokken mee. Lamineer een paar vellen en gebruik uitwisbare markers, of download de app-versies van je favoriete dobbelspellen. Zo bespaar je ruimte, gewicht en de kans om onderdelen kwijt te raken.


Eigenlijk konden we nog wel even doorgaan met deze lijst, omdat er zoveel leuke spelletjes bestaan! Maar voor nu laten we het hierbij. Welk spel hadden we volgens jou nog moeten toevoegen in dit artikel? 





